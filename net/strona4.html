<body bgcolor="33a9cf">
<meta charset="utf-8">
<h2>
     Późną jesienią w 2010 roku pojechałam na wieś, o której pisałam wyżej. Rozmawialiśmy o wielu sprawach, a ponieważ znam gospodynię jako osobę bardzo wrażliwą i lubiącą koty, zapytałam ją, o jej ostatnią kotkę. Okazało się, że w gospodarstwie jest teraz kilka kotów, zamieszkujących stodołę i dokarmianych przez gospodynię. Utrzymanie tak dużej grupy kotów nie jest łatwym zadaniem, zwłaszcza, gdy gospodarz nie jest kotom nadmiernie przychylny. Wśród kotów było kilka młodych, cztery kotki i kocur o pięknym srebrnym umaszczeniu. Ponieważ znam osobiście osobę, która zajmuje się pomaganiem kotom i psom zadzwoniłam do niej i poprosiłam o pomoc. Wspólnie z gospodynią postanowiliśmy wysterylizować kotki i kocurka, a także wyleczyć i wyadoptować młode. Otrzymałam niewielkie wsparcie z fundacji działającej na terenie miasta, w którym mieszkam, wystarczające na przeprowadzenie trzech zabiegów sterylizacji. Pozostałe sfinansowałam osobiście, a także korzystając z pomocy innych ludzi. W między czasie okazało się, że jedna z kotek ma zaawansowane zapalenie płuc, a maluchy są w bardzo ciężkim stanie.
     Po sterylizacji i leczeniu kotki wróciły na wieś, do stodoły, z dostępem do chlewika, który ze względu na obecność zwierząt hodowlanych jest ogrzewany; kocur został adoptowany; kociąt nie udało się uratować. Jedna z kotek, najbardziej oswojona i lubiąca towarzystwo ludzi, zamieszkała w domu gospodarzy i stała się codzienną ich towarzyszką, wylegującą się na fotelach i kanapach.
     Przez kolejne dwa lata, z niewielką pomocą, gospodyni utrzymywała grupę kotów. Były regularnie odrobaczane, a także dożywiane karmą dobrej jakości. Jesienią zeszłego roku pojawiły się nowe koty – dwie dorosłe kotki. Gospodyni, za zgodą gospodarza wysterylizowała je już z własnej woli i bez pomocy z zewnątrz, nie licząc pożyczenia klatki łapki (kotki należały do tych bardziej dzikich i ich złapanie wymagało użycia takiej właśnie klatki). Decyzja tej gospodyni została podyktowana świadomością, że jedynie regulacja urodzin wśród kotów we wsi, daje możliwość po pierwsze, uniknięcia zabijania kociąt, po drugie pozwala zminimalizować cierpienie kotów, zwłaszcza młodych, ale i dorosłych kotek, rodzących kilka razy w roku, po trzecie pozwoli zadbać o wyżywienie i opiekę zdrowotną kotów. Mimo, że jest to raczej przypadek odosobniony, a w środowisku tej wsi nawet ukrywany, gdyż w świadomości większości mieszkańców wsi wciąż pokutuje myślenie, że sterylizacja i kastracja kotów to niepotrzebny wydatek (o wiele łatwiej jest przecież kocięta utopić), uważam, że zaszła wielka zmiana. Każda rewolucja zaczyna się przecież od takich małych aktów przemiany.
</h2>
</body>
<a href="index.html">WSTECZ</a>