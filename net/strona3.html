<body bgcolor="d29d3b">
<meta charset="utf-8">
<h1> 1. Kot na wsi
     Kot na wsi jest postrzegany i traktowany zdecydowanie inaczej niż w mieście. Powszechna jest przedmiotowość kota na wsi, widzianego jako zwierzę użyteczne, przeznaczone do łowienia myszy. Tak jak pies jest po to by pilnować domu i za swoją służbę dostaje miskę strawy, tak kot ma łowić myszy i inne gryzonie, a za swoją pracę jest najczęściej po prostu tolerowany. Uprzedmiotowienie kota jest także widoczne w sposobie odnoszenia się do kociego potomstwa, które najczęściej jest po prostu kotce zabierane i zabijane w mało humanitarny sposób (na wsiach na porządku dziennym jest topienie kociąt). W niektórych gospodarstwa, pozostawia się jedno kociątko. Pozostawienie kotce jednego malucha jest częściowo spowodowane przekonaniem, że kotka, której zabiera się wszystkie maluchy staje się mniej łowna, a częściowo potrzebą zapewnienia ciągłości istnienia łowców gryzoni w domu (koty na wsiach żyją znacznie krócej niż koty domowe w mieście). Obecność w domu dzieci również daje większe szanse na pozostawienie kociąt, traktowanych przez młodszych mieszkańców gospodarstwa jak żywe zabaweczki.

     Wieś, w której znajduje się gospodarstwo o jakim chciałabym napisać, jest położona w Polsce, na Śląsku, w okolicach Pszczyny. Samo gospodarstwo nie jest duże, a koty były w nim od początku jego istnienia. Dawniej na gospodarstwie rządził starszy gospodarz i jego żona (starsza gospodyni), a także ich córka (młodsza gospodyni) wraz z młodszym gospodarzem. Opowieści o kotach tam mieszkających słyszałam i od starszej gospodyni i od jej syna, znam to gospodarstwo także osobiście.
     Wieś ta nie jest wyjatkowa w sposobie postrzegania i traktowania kotów. Dzieci w tym gospodarstwie bawiły się z kociakami, karmiły je, nosiły, co, jak można się domyslić, nie zawsze było to dobre dla kociąt. Starsza i młodsza gospodyni, być może chcąc chronić kocięta, uczyły, że całkiem malutkich kociąt dotykać nie można, bo kotka się obrazi i zagryzie dzieci. Głównym ryzykiem było po prostu przeniesienie miotu, jednak kotka najprawdopodobniej i tak by to uczyniła, gdyż przenoszenie miotu w inne miejsce stanowi swoisty system zabezpieczenia małych przed drapieżnikami i agresją kocurów. Kotki muszą także chronić swoje dzieci przed ludźmi. Starszy gospodarz pozbywał się kociąt topiąc ślepy miot, podobnie jak czynił to jego ojciec i zdecydowana większość mieszkańców wsi. Można też usłyszeć o innych metodach, takich jak duszenie, czy łamanie karków oraz bardzo drastycznych, noszących znamiona świadomego okrucieństwa jak rzucanie kociętami o ścianę. Koty nie były traktowane jak zwierzęta wolne i mogące decydować o swoim kocim życiu i życiu swoich dzieci. Także i w tym gospodarstwie koty były taktowane jak własność ludzi, z którą człowiek może zrobić co zechce.
     Nie bez znaczenia jest fakt, że religia katolicka definiowała zwierzęta jako podległe ludziom, nieposiadające duszy, ani nawet możliwości odczuwania emocji. Również średniowieczne podejście do kotów, pojmowanych jako uosobienie mocy szatańskich nie pozostało bez wpływu na sposób traktowania tych zwierząt. Wpływ religii odczuwany jest zwłaszcza na wsiach, gdzie ksiądz stanowił i często nadal stanowi swoistą wyrocznię. Prawa kościelne stały przez stulecia wyżej niż prawo państwowe, a ludzie bali się wystąpić przeciw nim. W dzisiejszych czasach rośnie zarówno tolerancja, jak i odwaga mieszkańców wsi.
     Kot polowaniem na gryzonie zarabiał na miseczkę mleka, czy resztki ze stołu, z którymi musiał dzielić się z psem. Nawet dzisiaj mieszkańcy wsi nie mają świadomości, że mleko może być przyczyną biegunki u kotów, której następstwem jest wycieńczenie i śmierć. Nie jest też powszechnie znane, że to co jest dobre dla psa, nie zawsze służy kotu. W opisywanym przeze mnie gospodarstwie koty pożywiały się przez całe lata, tym co upolowały, a także bułką maczaną w mleku lub rosole.
     Wraz z rozwojem cywilizacji kot na wsi bynajmniej nie miał się lepiej. Koty zastępowane są łapkami na myszy i trutkami, a częstym zjawiskiem jest kradzież kota, spotykana rzadziej na wsiach niż na obrzeżach miast (ukradzionego kota zamyka się na dwa tygodnie w piwnicy. Jak wygląda taki kot po wypuszczeniu nie trzeba chyba opowiadać). Kot przestał być jedynym sposobem na myszy, jego status obniżył się.
     Efektem tego jest jeszcze gorsze traktowanie kota, a do nielicznych przypadków należy uznanie na wsiach kotów za zwierzęta salonowe i trzymanie ich w domach tylko i wyłącznie dla ich urody oraz wdzięku.

„Na zdjęciu jest kot Sami (nazwany przeze mnie ,bo nikt o tym nie pomyślał) .Nikt nie myśli o tym co jedzą te koty (resztki obiadu , np. naleśniki). Nie mają ciepłego schronienia ,a w trakcie zimy się poprzeziębiały i kichają . Jego mama ma robaki. Sami ma problemy z kleszczami i oczami . Nie umiem przemówić nawet do własnej rodziny ...” (Cottie, 2012)

     Przytoczona powyżej wypowiedź (zapis oryginalny) pochodzi z 2012 roku. Chociaż świadomość młodych ludzi wciąż rośnie, a wolontariat dociera także na wieś, to nadal codziennością jest widok na wsi zwierzęcia zabiedzonego, o sterczącej sierści, zaropiałych oczach i brudnych uszach, co w najlepszym razie świadczy o wewnętrznych i zewnętrznych pasożytach, w najgorszym o śmiertelnej chorobie. Kot na wsi umiera samotnie w bólu, najczęściej nie dożywając fizjologicznej starości. 
</h1>

<a href="index.html">WSTECZ</a>	
<body>